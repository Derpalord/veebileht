<!DOCTYPE html>
<html>
<head>
<title>MMP eksam</title>
</head>
<body>
<style>.Stiil{
	text-align: left;
line-height: 1.5;
}
</style>
	<h3>MMP eksami meelespea</h3>
	<br>
<div class=Stiil>
	<p>1. Eksamiks tuleb õppida allikast, kus on olemas materjali detailne esitus. 
		Ideaalne oleks, kui see on Teie oma loengute ja praktikumide konspekt, 
		kus on kirjas nii tahvlil/slaidil kirjutatu kui ka lektori poolt suuliselt lisatud selgitused. 
		Kui Te aga niimoodi ei konspekteeri, siis tuleb kasutada õpikuid ja Moodle'is olevaid konspekte. 
		Kordamisküsimustes on iga punkti juures (v.a mõned iseseisva mõtlemise jaoks mõeldud punktid) 
		viide sobivale allikale. Ka oma konspekti olemasolu korral võiks trükitud allikad üle vaadata.</p>
	<p>Kindlasti ei ole õppimiseks piisav loengu slaidide lugemine. 
		Slaididel on enamasti ainult tulemused ilma selgituste, tuletuste ja kommentaarideta. 
		Need kirjutas lektor tahvlile või ütles suuliselt lisaks. 
		Loengu videod ei näita tahvlit kogu ulatuses, st näidatakse ainult kohta, kuhu momendil kirjutatakse.
		 Puudu on enamasti ka slaidide vaade, millele lektor loengut pidades osutas.</p>
	<br>
	<p>
	2. Kui selgeks tuleb õppida? Eksamile tulles peate teadma kursuse kõiki mõistete definitsioone, 
	valemeid ja teoreeme. Peate oskama esitada ka teoreemide ja valemite tõestusi. 
	Seda on lihtne endal kontrollida. Võtate valge paberi ette ja proovite, kas suudate kirjutada. 
	Tuntud efektiivne õppimise meetod on definitsioonide, teoreemide, valemite ja tõestuste 
	läbikirjutamine paberil. Kui peast ei tule, siis vaatate korraks ja pingutate edasi.
	Võib juhtuda, et esimene õppimisring tuleb sammude kaupa maha kirjutada ja teisel ringil hakkab juba 
	peast tulema. Kindlasti ei tasu loota, et praegu ei oska, aga eksamil mõtlen välja.	
	</p>
	<br>
	<p>
	3. Aja planeerimisest. Selle aine mahuks on ette nähtud 6 EAP, st 156 tundi "keskmise tudengi" tööaega. 
	Et sessioon kestab 4 nädalat 20-st, siis peaks sessiooni ajaks normaalselt jääma 31 tundi tööd. 
	Nii saate arvestada siis, kui Teil oli semestri jooksul pidevalt kogu vajalik töö tehtud: testid enne 
	järgmist loengut lahendatud korralikule tulemusele, iga praktikumi alguseks eelnenud loengu materjalist 
	selge pilt ees, kontrolltööl korralik tulemus. Kui see nii ei olnud, siis tuleb 31 tunnile liita semestri 
	jooksul tegemata töö aeg ja puuduliku ettevalmistusega kohal käidud loengute/praktikumide aeg, 
	st teha kõigepealt valmis semestri töö ja selle järel nädal eksamiks valmistumist.
	</p>
</div>
</body>
</html>